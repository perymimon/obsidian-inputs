---
quickshare-date: 2023-11-09 13:26:39
quickshare-url: "https://noteshare.space/note/clor3szxk562101mwda1z1eby#ZEDXidj2A3f1dVsM2dcmYuwiaWAcW2IR3jOiNvVN2Jc"
aliases: 
cssclasse: 
date-created: 2005-01-23
date-modified: 2023-11-09
tags: 
---
#טקסט/אופק-דאון/הגיג[[2005-01-23]]

## [חברים לרשת](https://web.archive.org/web/20180521130926/http://israblog.nana10.co.il/blogread.asp?blog=23066&blogcode=1300634) 
 אין כמו משחקי חברה.

בימים עברו היינו משחקים בכל יום ראשון בכדור עף.
החורף עברנו למשחק רשת אחר.
נפגשים כמה חברים באינטרנט, ויורים אחד בשני במרץ ובחום.

המשחק נראה אולי קצת אלים בהתחלה אבל מה לא עושים בשביל חברים.

השעה אחת עשרה, יום ראשון בערב.

אתה מתחיל בדרך כלל בבית כלשהו.
עוד מהחלון ניתן לצפות בתצוגת זיקוקים מלבבת, דם ואש ותמרות עשן.
ליד הדלת חלקים של גופה ואקדח נטוש.

יצאתי החוצה וחטפתי כדור בראש.

שלושים שניות חלפו.

הצצתי מהחלון, הצצתי מהדלת, קפצתי החוצה וזחלתי מתחת לשיחים.
אחרי עשר שניות דרס אותי טנק.

שלושים שניות.

החלטתי לפרוץ החוצה.
הפעם התחלתי דווקא בקומה השניה ונפלתי במדרגות ישר אל תוך אחד מפתחי האוורור.
זחלתי בתוך הצנרת כרבע שעה עד שהתייאשתי, שלפתי רימון וחיכיתי.

שלושים שניות.

האופי העדין שלי דרש תפקיד בעל השלכות חיוביות ועל כן בחרתי בחובש.
חובש נאצי, אבל חובש.

רצתי בשטח וחיפשתי פצועים.
בצבא היה קל יותר, הפצועים היו שוכבים בשקט ולא רצים מסביב ויורים צרורות לכל הכיוונים.
רדפתי אחרי פצוע פוטנציאלי, עד שהסתובב אלי ותקע לי סכין בלב.
למה לא סיפרו לי שאפשר לגנוב את המדים של האויב?

היו לי שלושים שניות לשקול את העניין.

עונש.

שוב התחלתי, שוב נהרגתי, שוב שלושים שניות.
זה כנראה הרעיון שלהם לגיהנום.

הפעם בחרתי במהנדס. מהנדס נאצי זה טוב ליהודים.
חמוש בשמייסר, מוקשים ופלייר, יצאתי אל השטח והגעתי למנהרה.
נכנסתי אל המנהרה ברוורס והנחתי מוקשים כל שלושה צעדים.
בסופו של דבר הגעתי לקיר.
זו לא מנהרה.
זו מערה.
מי תכנן את המסך הארור הזה.
יצאתי החוצה בדילוגים.
בחוץ עשו לי אמבוש.
אמנם הספקתי לשלוף את הפלייר, אבל כבר היה מאוחר מדי.

שלושים שניות.

הפעם נכנסתי אל מערה אחרת.
את המוקשים השארתי בחוץ, על יד הפתח.

בהתחלה היה חשוך למדי, ואז ראיתי את האור בקצה המנהרה.
התחלתי לרוץ והאור התקרב אלי במהירות, קיבל צורה של טיל והתפוצץ לי בפרצוף.

כיביתי את המחשב.

השעה שלוש, יום שני בבוקר.
הפעלתי את המחשב מחדש והרמתי את העכבר מהרצפה.

הצטיידתי בחייל חדש ועצבני ובבזוקה ורצתי אל המערה.
רצתי אולי לא הייתה ההגדרה הנכונה.
הלכתי.
לאט.
עד שהגעתי כבר לא היה אף אחד.

הסתכלתי במפה וגיליתי את כל חברי לחוליה בקצה השני של העיר.
כיוונתי את הבזוקה אל הקיר הקרוב ויריתי.

הפתעה נעימה. רק עשר שניות.

הפעם התחלתי ישר במרכז העניינים.
בית קטן בערבה ומסביבו מדבר מנוקד בחיילים מתרוצצים.
כיוונתי את המרגמה דרך החלון ויריתי.
כמעט עפו לי האזניות.
תזכירו לי שלא להשתמש במרגמה במקום מעליו יש תקרה.

משחק דבילי.

הרכבתי בחזרה את הכפתורים שעפו מהמקלדת ונכנסתי אל המגרש.
מצאתי את עצמי על סירה בלב ים.
קפצתי למים ושחיתי.
אחרי חמש עשרה שניות טבעתי.

התנתקתי מהאינטרנט והסרתי את ההתקנה של המשחק.

אז מה.
יש לי את זה על דיסק.

השעה שבע, יום שני בערב.

הפעם בחרתי בצלף.
התמקמתי לי בנוחות על אחד הגגות וחיכיתי.
אחרי עשרים שניות בערך שמעתי מטוסים ואת השאר אני כבר לא זוכר.

הסרתי את ההתקנה ושברתי את הדיסק לשלוש חתיכות שוות.
לקח לי בדיוק שלוש עשרה דקות להוריד את המשחק מהאתר.

בחרתי בחייל הראשון שמצאתי, פרצתי החוצה מהבית ויריתי צרורות לכל הכיוונים.
מיד בעטו אותי מהשרת בשל התנהגות לא נאותה.

התנתקתי מהאינטרנט, הסרתי את ההתקנה, פירמטתי את המחשב והתקנתי חלונות אלפיים - מערכת הפעלה עליה שום משחק לא עובד.

ויהי ערב ויהי בוקר, יום רביעי.

בדקתי.

עובד.

הבנתי את הרעיון.
בחרתי במהנדס, הסתכלתי במפה, רצתי אל הצד של העיר, בו לא היו אנשים, מיקשתי את האזור והתחבאתי מתחת למשאית.
חצי שעה הקשבתי להודעות בקשר ומדי פעם חידשתי את מלאי המוקשים כאשר חייל תועה הרס לי אחד.
תמיד חייל מהקבוצה שלי.
תמיד אותו חייל.

יש אנשים שלא לומדים...
